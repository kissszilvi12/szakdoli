<div class="card">
    <div class="card-body">
      <h5 class="card-title">Történelmünk</h5>
      <p class="card-text">A Gerida LOVAGREND 2000 év nyarán a Rendőr Kulturális és Hagyományőrző Egyesület ifjúsági tagozataként jött létre.</p>
      <p class="card-text">A Gerida Lovagrend jogelődei 1991-től szerveznek és rendeznek bűn és baleset-megelőzési történelmi és fantasy szerepjáték táborokat, amelyeknek célja, hogy a gyerekek felé kalandos formában, történelmi ismereteket adva, játékos úton közvetítsük a rendőrség alaprendeltetéséből adódó bűn és baleset-megelőzési üzeneteket. 2000-ben Egyesületünk keretein belül – mintegy szekcióként – megalakítottuk a Gerida Lovagrendet, amely nem más, mint egy időutazó képességekkel rendelkező rendőri egység, amely a szintén időutazó képességekkel rendelkező intergalaktikus bűnelkövetőket a történelmi idők kalandos korszakain keresztül üldözi aztán többnyire el is kapja, és méltó helyére a „Börtönbolygóra” szállítja. Egy-egy tábor egy-egy küldetésnek, egy-egy különleges bűneset nyomozásának felel meg. A gyerekek a táborba érkezéskor a Gerida Bázisra” érkeznek, ahol a Lovagrend megalakulása óta állandó névvel és személyiséggel rendelkező Gerida Lovagok (felnőtt vezetők) valamint Gerida Palánták (ifivezetők) fogadják őket. Általában még az első este az UNIKOM-on (Univerzális Kommunikációs Egység) keresztül jelentkezik Sirf. Univ. R. Zoom a Gerida Lovagrend első számú vezetője – aki mellesleg a világmindenség ura – és meghatározza a soron következő küldetés irányát és céljait.</p>
      
      <h5 class="card-title">Közösség</h5>
      <p class="card-text">A program célcsoportja az egyik legveszélyeztetettebb korosztály, az általános iskolások (6-14 éves gyermekek), akik életkori sajátosságukból adódóan fogékonyak minden újra, a jóra, de ugyanígy a rossz dolgokra is. Meggyőződésünk, hogy egy közösség, a közösséghez tartozás, a közösségen belüli példamutatás, jó hatással van a gyerekekre. Az elmúlt évtized egyre jobban felgyorsuló világa gyakorlatilag megölte, ellehetetlenítette a közösségeket. Az ifjúsági szervezetek eltűntek a színről, és helyettük csak a légüres tér maradt. Mivel az iskolák sem tudták ezen hiányokat maradéktalanul pótolni, ezért a fentnevezett korosztály rendkívül sok esetben parttalan, elidegenedett közegben találta magát. Mivel az ember társas lény és szeret tartozni valahová, a fenti helyzet sok esetben oda vezet, hogy jobb híján iskolai vagy lakótelepi lazább közösségekhez, bandákhoz csapódnak, amely helyzetnek beláthatatlan, nem kevésszer tragikus következménye lehet. A Rendőr Kulturális és Hagyományőrző Egyesület és azon belül is a Gerida Lovagrend szerény lehetőségei felhasználásával egy pozitív modellt próbál felállítani. Közösséget szeretnénk nyújtani annak az közel kétszáz gyermeknek és fiatalnak, akik az elmúlt években csatlakoztak és csatlakoznak hozzánk, és aktuálisan részt vesznek programjainkon. A táborainkban olyan aktuális és napi kérdésekre hívjuk fel a figyelmet, mint például a veszélyhelyzetek felismerésére és elkerülése, az egészséges életmód, a drogfogyasztás és annak hatásai, a fiatalkori alkoholizmus, helyes közlekedési magatartásformák, élet és vagyon ellen irányuló fiatalkori bűncselekmények stb.</p>
      
      <h5 class="card-title">Táborok</h5>
      <p class="card-text">Közösségformáló törekvéseink egyik fő eszköze történelmi és fantasy szerepjáték táboraink, ahol amellett, hogy a gyermekek egy érdekes, kalandos, izgalmas nyomozásban vehetnek részt, történelmet, hagyományokat, földrajzot, biológiát, kézműves mesterséget és még sok más hasznos dolgot tanulnak. Miután egy szintén jól bejáratott időutazó szertartás keretében eljutunk a kiszemelt történelmi korba, megismerhetik az adott kor öltözködési szokásait, kultúráját, játékait, találkozhatnak a kor mindaddig csak a tankönyvekből, regényekből vagy filmekből ismert szereplőivel. Játszva, kockázat nélkül ismerhetik az önmagukért való felelősségvállalás érzését és tanulhatják meg a pénz használatát, hiszen megérkezésünk után a kor jellegzetességeit figyelembe véve „munkát” kell vállalniuk, - pl. a kislányok udvarhölgyek lehetnek a királyné mellett, a fiúk pedig testőrök a király védelmében stb. - és ezen munkavégzésért a nap végén fizetést kapnak. A fizetésükkel önállóan gazdálkodhatnak, egy részét elvásárolhatják az kor üzletébe – amely tele van a szponzorok által adott, valamint saját erőből beszerzett minden földi jóval, csokoládéval, cukorkával, rágógumival, üdítővel, valamint kisebb nagyobb játékokkal – de bizony az uralkodók mar csak olyanok hogy különböző adókkal sarcolják a népet, így sajnos ezt a mi GERIDÁINK sem úszhatják meg, így fizetésük egy jelentős része adó és egyéb behajtás formájában visszavándorol a királyi kincstárba. Valószínűleg az a gyermek, akiket az adószedők ilyetén módon szabadítanak meg „kemény munkával keresett” jövedelmének egy részétől, a következő tanév történelem óráján sokkal jobban átérzi a „kilenced” és a „tized” problematikáját, mint nem Gerida társai.</p>
      
      <h5 class="card-title">Rendfokozatok</h5>
      <p class="card-text">Természetesen - mint minden rendőri szervezetnél, és minden közösségnél -, bizonyos hierarchiára nálunk is szükség van ezért kidolgoztunk egy a gyermekeknek reményeink szerint tetsző – azóta ez már bizonyossá vált – formavilágot és rendfokozat rendszert. 
      <p class="card-text">Minden gyermek, aki táborainkba jelentkezik a Gerida Lovagrend tagja lesz, és újoncként teljesítheti az első küldetést. A küldetés sikeres befejezése után (a tábor végén) megkapja az első - PLÚTÓ - rendfokozatot, azután ezt a rendfokozatot táborról táborra magasabb rendfokozatra cserélheti.</p>
      <p class="card-text">Az adott bolygó minél közelebb van a Naphoz, annál magasabb rendfokozatot takar.
        Tehát a 9. Küldetés teljesítése után a kis Gerida nyomozónk elérheti a Merkúr rendfokozatot, és ha úgy alakul, hogy még több küldetés belefér az első 14 évébe akkor a 10. tábor végén <i>Gerida Apróddá</i> avatjuk. 
        A Gerida Apród létnek három fázisa van:</p>
        <ul>
          <li>bronz (10-11 küldetés),</li>
          <li>ezüst (12-13 küldetés),</li>
          <li>arany (14-15 küldetés).</li>
        </ul>
        <p class="card-text">Fenti rangjelzéseket a gyerekek jelvény formájában megkapják, és a küldetés folyamán – sőt a visszajelzések szerint a hétköznapokon is - büszkén viselik.</p>
        
        <h5 class="card-title">Vezetővé válás</h5>
        <p class="card-text">A nyolcadik osztály elvégzése után is lehetőség van a Gerida Lovagrendben „szolgálni”. Az a gyermek, aki ezen szándékát jelezi a lovagrend vezetése felé, egy tanfolyamon vehet részt, ahol a táborszervezés, programszervezés, játéklevezetés, konfliktuskezelés rejtelmeibe kap betekintést. A tanfolyam sikeres elvégzése után, Gerida Gyémántapróddá (ifi-vezetőkké) válnak a jelentkezők, és ilyen minőségükben vehetnek részt a küldetésekben. Gyémántapródként egy teljesítmény-játék keretében csillagokat gyűjtenek, és amikor összegyűlik 300 csillag akkor Gerida Palántává lépnek elő, amely már egy jóval tapasztaltabb ifivezetői fokozat.</p>
        <p class="card-text">Az a 20. életévét betöltő Palánta, aki összegyűjt az előzőken felül még 400 csillagot, és a Gerida Lovagi Tanács is érdemesnek tartja rá az Gerida Lovaggá, felnőtt vezetővé válik.</p>
        <p class="card-text">A Gerida Lovagrend értékeiben stabil, de folyamatosan megújuló, fiatalos, lendületes ifjúsági szervezet, amelynek szellemisége folyamatosan bővíthető bármely olyan tevékenységgel, amely előre mutat, segít, hozzá tesz eddigi munkánkhoz. Várunk sorainkba minden olyan fiatalt és gyermeket, akik egyet értenek az itt leírt gondolatokkal!</p></div>
  </div>